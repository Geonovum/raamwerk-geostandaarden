# Geo-standaarden in samenhang

**Het doel van het Raamwerk van geo-standaarden is om uit de grote
verscheidenheid aan standaarden die er zijn voor geo-informatie, de juiste set
te kiezen. In combinatie kunnen deze geo-standaarden worden gebruikt om een
Geo-Informatie Infrastructuur te realiseren. In een dergelijke infrastructuur
spelen ze ieder een eigen rol.**

## Wat is geo-informatie?

Geo-standaarden zijn er om met geo-informatie te kunnen werken. Denk hierbij
bijvoorbeeld aan het opslaan, uitwisselen, en presenteren van geo-informatie.
Maar wat is eigenlijk geo-informatie? Geo-informatie omvat alle plaatsgebonden
kenmerken van informatieobjecten. Alle informatie waarin een ruimtelijke
component is opgenomen kan worden beschouwd als geo-informatie. Met een
ruimtelijke component of kenmerk wordt een verwijzing naar een plek op de aarde
bedoeld. Dit kan een fysiek object zijn, zoals een gebouw of kanaal, een
administratieve eenheid, zoals een gemeente of postcode gebied of een abstract
gegeven als ‘woonomgevingbeleving’. Een locatie kan statisch of dynamisch zijn;
denk bij dit laatste bijvoorbeeld aan vluchtige informatie die slechts op een
bepaald moment relevant is (bijv. een sensormeting), of aan bewegende objecten.

De kracht van geo-informatie zit in het gemak waarmee op basis van locatie
verschillende typen van informatie aan elkaar gerelateerd en met elkaar
vergeleken kunnen worden. Dit helpt mensen enorm bij het verkrijgen van inzicht
op basis van informatie en zorgt ervoor dat veel effectiever beslissingen kunnen
worden genomen.

Ruimtelijke vragen worden constant gesteld. In de vorm van ‘Waar?’ en door van
een plek of locatie informatie op te vragen:

-   Waar is ruimte om een nieuwe school te plaatsen in een wijk? En staat die
    niet nabij coffeeshops en cafés?
-   Wat zijn de openbare voorzieningen in de nabijheid van dit koop- of
    huurhuis? En is er sprake van bodemverontreiniging in de tuin?
-   Waar kan ik het meest nabij mijn afval wegbrengen?
-   Welk gebied wordt met overstroming bedreigd?
-   Waar staan de files?
-   Waar is de woonomgevingbeleving het laagst?

Sommige van deze ‘Waar?’ en ‘Wat is daar?’ vragen kunnen eenvoudig worden
beantwoord, veel anderen zijn complexer te beantwoorden en vragen de combinatie
van verschillende geo-informatiebronnen van verschillende organisaties.

Bijvoorbeeld de ‘Waar?’ vraag van de school vereist tenminste:

-   De locaties van de coffeeshops en cafés;
-   De woonadressen van de huidige leerlingen;
-   De mogelijkheden binnen het bestemmingsplan;
-   Reistijd en afstand naar school.

## De Nederlandse Geo-Informatie Infrastructuur

Voor het oplossen van de ruimtelijke vraagstukken uit de vorige paragraaf is
toegang tot de betreffende geo-informatie een vereiste. Om deze geo-informatie
zo laagdrempelig mogelijk te ontsluiten is in Nederland de afgelopen jaren
gewerkt aan een nationale geo-informatie infrastructuur (NGII). De NGII als
concept is het geheel van geo-informatie(bronnen), metadata, standaarden,
netwerkdiensten, organisatie en afspraken voor de efficiënte uitwisseling van en
toegang tot geo-informatie. Belangrijke eigenschappen (inrichtingsprincipes) van
een NGII zijn:

-   Enkele opslag bij de bron en meervoudig gebruik;
-   Scheiding applicaties, netwerkdiensten en data;
-   Uitwisseling via open standaarden.

Vanuit verschillende gedistribueerde geo-informatiebronnen (data) wordt
geo-informatie via diensten (services) en via verschillende distributiekanalen
(portalen, applicaties, databases etc.) toegankelijk gemaakt aan de gebruikers.
Door de uitwisseling van geo-informatie te enten op standaarden, specificaties
en afspraken is het mogelijk om de uitwisseling open, efficiënt en effectief te
doen plaatsvinden richting diverse groepen gebruikers. Het NGII concept is
gebaseerd op de gedistribueerde ontsluiting van diverse geo-informatie(bronnen)
via internationale open standaarden. Geo-informatie kenmerkt zich door haar
meervoudige gebruik in uiteenlopende toepassingen. Om een nationale GII tot
stand brengen is meer nodig dan alleen technologie. Beleid, Wetgeving,
organisatie en mensen, innovatie en kennis, samenwerking en beheer, een
implementatieprogramma en roadmap. Kortom een NGII zorgt vooral voor
efficiente(re) uitwisseling van geo-informatie binnen en tussen organisaties. In
dit document komen alleen de gehanteerde geo-standaarden aan de orde.

Voor het verwezenlijken van een infrastructuur zijn standaarden onontbeerlijk:
Zij zorgen ervoor dat het wiel niet voor een tweede keer wordt uitgevonden en
dat er bij uitwisseling overeenstemming is tussen beide partijen over het
formaat en de betekenis van de uitgewisselde gegevens. Belangrijk daarbij is dat
het open standaarden betreft. Een open standaard is voor iedereen toegankelijk
en toekomstvast omdat toegang tot de standaard en beheer van de standaard bij
een non-profit organisatie zijn belegd. De in dit Raamwerk van geo-standaarden
benoemde standaarden zijn volledig open.

Voor het beantwoorden van ruimtelijke vragen zoals de voorbeelden in de vorige
paragraaf, is het meestal nodig om informatiebronnen van verschillende
organisaties met elkaar te combineren. Dit is niet mogelijk zonder standaarden.
De afgelopen twintig jaar is internationaal en nationaal gewerkt aan een set van
standaarden die het mogelijk maakt om de kracht van geo-informatie ten volle te
benutten.

Een geo-informatie infrastructuur is ervoor bedoeld om geo-informatie
beschikbaar te stellen en toegankelijk te maken voor gebruik. Hiervoor zijn
verschillende soorten geo-standaarden nodig:

-   Het beschrijven van geo-informatie met metadata, zodat de geo-informatie
    vindbaar worden;
-   Het inrichten van API’s, zodat geo-informatie via het web kan worden
    geraadpleegd;
-   Het definiëren van visualisatieregels, zodat geo-informatie op een
    eenduidige manier wordt gepresenteerd aan gebruikers;
-   Het beschrijven van de inhoud van geo-informatie middels een
    informatiemodel, zodat de semantiek en structuur bekend zijn;
-   Het definiëren van uitwisselformaten, zodat duidelijk is in wat voor vorm de
    geo-informatie wordt uitgewisseld;
-   Het koppelen van geo-informatie aan een plek op het aardoppervlak met behulp
    van een coordinaat-referentiesysteem.

Voor al deze componenten van de nationale geo-informatie infrastructuur zijn
geo-standaarden beschikbaar. Daarmee kunnen de gebruikers geo-informatie vinden,
evalueren op geschiktheid voor gebruik en - indien geschikt - gaan gebruiken. En
om de data te kunnen gebruiken, moet de gebruiker:

-   De betekenis van data kunnen begrijpen;
-   Data kunnen vinden en beoordelen op bruikbaarheid;
-   Aan kunnen sluiten op databronnen;
-   Data naar mij toe kunnen halen;
-   Data in kaartvorm kunnen begrijpen;
-   Data aan de juiste plek op aarde kunnen relateren.

Daarnaast zal de aanbieder van de data om zijn/haar data te laten gebruiken:

-   \- De betekenis van zijn/haar data inzichtelijk maken;
-   \- Zijn/haar data vindbaar en beoordeelbaar maken;
-   \- Zijn/haar data toegankelijk maken;
-   \- Zijn/haar data in voorspelbare formaten aanbieden;
-   \- Zijn/haar data in kaartvorm eenduidig interpreteerbaar maken;
-   \- Zijn/haar data aan de juiste plek op aarde relateren.

## Architectuur en geo-standaarden

Architectuur is een middel om doelstellingen van een organisatie te realiseren.
De geo-standaarden zijn producten die “passen” binnen de architecturen van de
overheid. Het betekent ook dat aanpassingen of uitbreidingen voor die bestaande
architecturen soms nodig zijn voor het onderwerp van geo-informatie. De
geo-standaarden wordt niet ontwikkeld in splendid isolation, maar ze moeten
opgehangen zijn aan en/of binnen nationale en internationale standaarden. Door
de nationale geo- producten op te hangen aan, of in te passen in nationale en
internationale standaarden, wordt de uitwisseling van gegevens gemakkelijker, en
hoeft niet iedere keer het wiel opnieuw te worden uitgevonden.

**NORA**

De geo-standaarden moeten passen binnen de architectuur van organisaties.
Aangezien dat meestal overheden zijn, kunnen wij niet om de Nederlandse
Overheids Referentie Architectuur (NORA) heen. De
[NORA](https://www.noraonline.nl/) is een architectuur raamwerk is een
verzameling van 10 basisprincipes die, als je ze ziet, al heel herkenbaar zijn
voor ons. Principes als Vindbaarheid, Toegankelijkheid, Transparantie en
Standaard zijn principes die wij van nature al toepassen op onze producten. NORA
stelt de
“[pas-toe-of-leg-uit](https://www.forumstandaardisatie.nl/open-standaarden)”
lijst van het Forum Standaardisatie verplicht. Overheden zijn daarmee verplicht
om bij aanschaf van IT systemen eerst op die lijst te kijken. Onze standaarden
staan deels ook op die lijst (de basisset generiek geo-standaarden), en daarmee
geven we o.a. invulling aan het “verankeren” uit ons missie statement (verkent,
verbindt, verankert).

**Nationale Geo Informatie Infrastructuur**

NGII staat voor Nationale Geo Informatie Infrastructuur. In het “[Convenant
NGII](https://www.google.com/url?sa=t&rct=j&q=&esrc=s&source=web&cd=&ved=2ahUKEwiQiKTHnMHwAhUF8eAKHZheD0sQFjAAegQIAhAD&url=https%3A%2F%2Fzoek.officielebekendmakingen.nl%2Fstcrt-2018-73549.odt)”
staat benoemd welke onderdelen van de NGII van belang zijn voor geo-standaarden:

-   Coördinatie, stimulering en ondersteuning van de Europese richtlijn voor de
    EU-infrastructuur voor ruimtelijke informatie (INSPIRE);
-   Beheer en ontwikkeling van de standaarden in het kader van de
    basisregistratie grootschalige topografie (BGT);
-   Beheer en ontwikkeling van de standaarden in het kader van de
    basisregistratie ondergrond (BRO);
-   Beheer en ontwikkeling van de standaarden in het kader van de
    basisregistratie adressen en gebouwen;
-   Beheer en ontwikkeling van de standaarden in het kader van Digitale
    Ruimtelijke Ontwikkeling (DRO, Ruimtelijkeplannen.nl);
-   Advisering van het samenwerkingsverband Publieke Dienstverlening Op de Kaart
    (PDOK);
-   Innovaties voor de NGII door bundeling van kennis en ervaring en toetsing
    van innovatie voor gebruik door de overheid;
-   Overige trajecten voor het beheer, de ontwikkeling en/of innovatie van de
    NGII.

Voor deze belangrijke onderdelen van de NGII worden geo-standaarden ontwikkeld
en beheerd. Heel concreet dus PDOK, met daarbinnen de basisregistraties BAG,
BGT, BRT, BRO, enz.. Dit stelsel word “[Het stelsel van
basisregistraties](https://www.digitaleoverheid.nl/overzicht-van-alle-onderwerpen/basisregistraties-en-stelselafspraken/inhoud-basisregistraties/)”
genoemd. Een aantal van die basisregisters heeft een geo-component, en die
geo-component valt dus onder onze verantwoordelijkheid qua geo-standaarden. Denk
aan informatiemodellen (bijvoorbeeld
[IMGeo](https://www.geonovum.nl/geo-standaarden/bgt-imgeo)) en de samenhang
tussen de basisregistraties (DisGEO).

**FAIR Principes**

Op eenduidige manieren samenwerken om informatie zo beter te kunnen beveiligen,
makkelijker uit te wisselen en toegankelijker te maken voor iedereen. Dat is hoe
open standaarden de samenwerking bevorderen tussen de overheid, burger en het
bedrijfsleven. De [FAIR Principes](https://www.go-fair.org/fair-principles/)
zijn een hulpmiddel daarin: het doel van de principes is het hergebruik van
waardevolle data mogelijk maken. De FAIR Principes dwingen geen standaarden af,
maar moedigen communities aan om data en diensten vindbaar, toegankelijk,
interoperabel en herbruikbaar te maken.

De geo-standaarden maken geo-informatie FAIR: De verbindende kracht van
standaardisatie in vindbare, toegankelijke, uitwisselbare en herbruikbare
geo-informatie.

Findable (vindbaar). De eerste stap bij het (her)gebruiken van data is om de
data te vinden. Metadata en data moeten gemakkelijk te vinden zijn voor zowel
mensen als computers. Machine-readable metadata zijn essentieel voor het
ontdekken van data.

Accessible (toegankelijkheid). Zodra de gebruiker de benodigde data heeft
gevonden, moet hij/zij weten hoe deze kunnen worden geraadpleegd, inclusief
authenticatie en autorisatie.

Interoperable (interoperabel). De data moeten meestal worden geïntegreerd met
andere gegevens. Bovendien moeten de gegevens samenwerken met applicaties of
workflows voor analyse, opslag en verwerking.

Reusable (herbruikbaar), Het uiteindelijke doel van FAIR is het hergebruik van
data te optimaliseren. Om dit te bereiken moeten metadata en data goed worden
beschreven, zodat ze in verschillende situaties kunnen worden gerepliceerd en/of
gecombineerd.

## Hiërarchie van geo-standaarden

Voor nationale standaarden geldt dat deze ontwikkeld zijn op basis van Europese
en internationale standaarden met de voor Nederland geldende specifieke eisen.

In het raamwerk van geo-standaarden is dit op onderstaande manier aangegeven
(zie tabel 1).

Tabel 1 - Hiërarchie van geo-standaarden

| **Internationale standaarden/specificaties** | **Europese profielen** | **Nederlandse profielen** |
|----------------------------------------------|------------------------|---------------------------|
|                                              |                        |                           |

Op het moment dat een nationale standaard is ontwikkeld geldt dat een nationale
standaard of specificatie leidend is. Is er geen nationale standaard, dan geldt
de Europese standaard en bij gebrek daaraan of omdat de internationale standaard
de Europese of nationale behoefte afdekt geldt een internationale, wereldwijde
standaard.

Internationaal zijn voor Nederland de ISO/TC 211 Geographic
information/Geomatics, het Open Geospatial Consortium (OGC) en het World Wide
Web Consortium (W3C) van groot belang. ISO/TC211 en het OGC maken als
standaardisatie organisaties technische geo-standaarden, die Nederland
semantisch en technisch invult. Deze geo-standaarden organisaties hebben
uiteraard weer liaisons met de algemene ICT en Internet standaardisatie
organisaties zoals het W3C. Geonovum participeert namens Nederland actief in
deze internationale geo-standaarden organisaties.

De Europese profielen zijn opgesteld op basis van internationale standaarden en
zijn verankerd in de Europese INSPIRE kaderrichtlijn. De Europese profielen zijn
een nadere invulling van de andere standaarden organisaties en de INSPIRE data
specificaties voor de thema’s hebben een duidelijke relatie met de
informatiemodellen in Nederland. Dit zijn de INSPIRE technical guidelines, ISO
of OGC standaarden die door INSPIRE zijn voorgeschreven, en Nederlandse
profielen die compliant zijn met INSPIRE. Hoewel INSPIRE formeel geen
geo-standaarden organisatie is, worden de invoeringsregels van INSPIRE wel als
zodanig gebruikt in Nederland.

Tot slot, zijn Nederlandse profielen te onderscheiden, die ook gebaseerd zijn of
opgelijnd zijn met de internationale en Europese profielen. Een deel van de
Nederlandse geo-standaarden profielen heeft een aparte positie op de ‘pas toe of
leg uit’ lijst van open standaarden van de Nederlandse digitale overheid. Deze
geo-standaarden zijn van primair belang in het aansluiten van geo-informatie op
de digitale overheid (voorheen e-overheid).

## Verkenning NGII

In de afgelopen tien jaar is duidelijk geworden dat data meer zijn dan het
bijproduct van specifieke werkprocessen die mogelijk geschikt zijn voor
hergebruik. Data zijn een essentiële grondstof. Dit vraagt om een frisse blik op
de mogelijkheden van onze data-infrastructuur.

Wanneer we data omzetten in informatie en informatie in kennis, dan worden data
een essentiële grondstof voor het maken van keuzes. In Europa vinden we het
daarbij belangrijk dat keuzeprocessen transparant zijn. Betrokken burgers moeten
overheidsbeleid kunnen controleren en er zelf actief aan kunnen bijdragen met
nieuwe initiatieven of alternatieven. Van een infrastructuur die laagdrempelig
toegang biedt tot individuele databronnen, verschuift de vraag naar een
infrastructuur die het kunnen combineren van data uit verschillende bronnen
ondersteunt. Het belang van zowel semantische als technische interoperabiliteit
neemt steeds verder toe.

"De Nederlandse Geo-informatie Infrastructuur is toe aan een upgrade” schreven
we in de Geonovum meerjarenvisie 2021-2023. Hoe kan de NGII een upgrade krijgen
richting een vraaggedreven infrastructuur, die de kracht van locatiedata
laagdrempelig inzetbaar maakt voor de grote maatschappelijke opgaven? Welke
(nieuwe) standaarden spelen daarbij een rol? Hoe hangen allerlei afzonderlijke
ontwikkelingen eigenlijk met elkaar samen? En hoe verhoudt de NGII 2.0 zich
bijvoorbeeld tot een Nationale Digital Twin Infrastructuur? En hoe verhouden die
ontwikkelingen zich toch Europese ontwikkelingen rond data en digitalisering? In
deze white paper zoeken we antwoorden op die vragen. En omdat die antwoorden
meer waarde hebben, wanneer ze breed gedragen worden in het werkveld, is deze
white paper ook in publieke consulatie gebracht en vervolgens aangescherpt.

Eind 2021 heeft Geonovum een visie op de Nederlandse geo-informatie
infrastructuur geschetst: [Whitepaper Visie op upgrade Nederlandse
Geo-informatie Infrastructuur
(NGII)](https://docs.geostandaarden.nl/ngii/wpungii/).
